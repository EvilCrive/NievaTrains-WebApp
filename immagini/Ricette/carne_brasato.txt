638 CALORIE PER PORZIONE

Difficoltà: Facile
Preparazione: 30 min
Cottura: 140 min
Dosi per: 4 persone
Costo: Molto elevata 

PRESENTAZIONE

Quando si parla di ricette ricche e succulenti la regione del Piemonte scende in campo sfoderando dei piatti davvero magnifici. A partire dall'intramontabile vitello tonnato ai famosissimi ravioli del plin. Passando poi per ricette come la salsa verde, irresistibile compagna di bolliti e panini. E i dolci? I migliori! Il bonet o la panna cotta, la cui consistenza non smette mai di conquistare i palati golosi di tutto il mondo. E dopo questa irresistibile carrellata di golosità, che nemmeno a farlo apposta, fanno parte del patrimonio della cucina italiana, passiamo forse al top di tutte le ricette: il brasato al barolo. Un secondo piatto ricercatissimo che si prepara proprio utilizzando l'omonimo vino rosso del Piemonte. Una ricetta ricca e succulenta da dedicarsi e da regalare agli ospiti durante le occasioni speciali, e perché no, anche per le feste natalizie.

INGREDIENTI

Manzo cappello del prete 1 kg 
Barolo (1 bottiglia) 750 ml 
Carote (circa 2 medie) 160 g 
Sedano (circa 2 coste medie) 100 g 
Cipolle dorate (circa 1 grossa) 180 g 
Aglio 1 spicchio 
Rosmarino 1 rametto 
Alloro 2 foglie 
Chiodi di garofano 3 
Pepe nero in grani 4 
Cannella in stecche 1 
Burro 15 g 
Olio extravergine d'oliva 50 g 
Sale fino q.b. 

PASSO PASSO
- Preparate un sacchettino aromatico;
- Pulite e tagliate le verdure e mondate lo spicchio d'aglio;
- Versate il tutto in una ciotola capiente insieme alla carne e coprite per intero con il vino;
- Lasciate marinare in frigo per almeno 8-12 ore;
- Mettete a rosolare del burro in una padella e aggiungete la carne;
- Cuocete tutti i lati fino a formare la crosticina;
- Cuocete poi insieme alle verdure in una padella a fuoco basso;
- Coprite fino a metà la carne con la sua marinatura e fate sobbollire per un'ora.

PREPARAZIONE
Per preparare il brasato al Barolo cominciate facendo un sacchettino aromatico. In un pezzo di garza sterile sistemate i chiodi di garofano, i grani di pepe e la cannella. Richiudete e fate un fiocchetto con dello spago da cucina. 
Poi legate anche il rosmarino e le foglie di alloro e passate alle verdure.
 
Pulite sedano, carota e cipolla, spuntate e tagliate a tocchetti grossi 2-3 cm, infine mondate lo spicchio d’aglio. In una ciotola abbastanza capiente versate la carne, le verdure, il sacchettino e il mazzetto odoroso. Coprite poi il 
tutto con il vino fino a coprire per intero la carne.

Poi ricoprite con la pellicola trasparente e lasciate marinare in frigorifero per almeno 8-12 ore. Trascorso il tempo scolate il tutto senza buttare via il fondo. Prendete la carne e sistematela sul tagliere, asciugatela con della carta 
assorbente.

In una padella lasciate sciogliere il burro nell’olio a fuoco medio. Non appena il fondo è ben caldo aggiungete la carne e lasciate rosolare a fuoco vivace. Rigirate su tutti i lati affinché sulla superficie si formi la crosticina.

Dopo qualche minuto trasferite la carne e il suo fondo in una pentola capiente, scaldate un attimo a fuoco medio e unite anche le verdure scolate lasciandole insaporire a fuoco più basso per circa 15 minuti.

A questo punto potrete regolare di sale e coprire fino a metà la carne con la sua marinatura. Portate a bollore e poi chiudete con il coperchio, abbassate un po’ la fiamma e lasciate sobbollire per 1 ora . Trascorso il tempo rigirate e, soltanto se dovesse servire, potrete aggiungere ancora un po’ di liquido di marinatura. Proseguite la cottura per un’altra ora. Una volto cotto il brasato toglietelo dalla pentola e mettete da parte su un piatto coprendo con il coperchio. 
Poi eliminate gli aromi. prima di frullare con il mixer ad immersione le verdure e il fondo di cottura, potrete raccogliere un po’ di liquido e tenerlo da parte. In questo modo potrete aggiungerlo al bisogno ottenendo la consistenza desiderata. Nel frattempo affettate la carne, cercando di ottenere 2-3 fette a persona e disponete nel piatto da portata; nappate le fette con la salsa. Il vostro brasato al barolo è pronto, buon appetito!

