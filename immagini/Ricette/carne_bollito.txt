256 CALORIE PER PORZIONE

	Difficoltà: Facile
	Preparazione: 15 min
	Cottura: 180 min
	Dosi per: 4 persone
	Costo: Medio 

PRESENTAZIONE

Cottura lenta, una manciata di erbe aromatiche e una scelta accurata del taglio di carne: sono questi i segreti per realizzare un prelibato bollito. Con le sue carni tenere e saporite, il bollito è un piatto tipico intramontabile della cucina casalinga italiana, generalmente accompagnato da verdure lesse, salsine aromatiche e mostarda (in particolare nelle zone lombarde). Tra le ricette più note ricordiamo il bollito alla piemontese realizzato con carni miste e servito tradizionalmente con stuzzicanti salse a base di verdure come la salsa al cren e la salsa rubra. Il bollito si prepara lessando la carne di manzo in abbondante acqua insaporita con aromi e verdure, il risultato che si ottiene è una carne molto tenera e saporita dal gusto semplice e un brodo ricco e nutriente, ottime pietanze che non possono mancare nei menù invernali. E e state cercando un'idea gustosa per utilizzare la carne lessa avanzata, provate le nostre polpette di bollito e ricotta!

INGREDIENTI

Carne bovina per bollito 1 kg 
Cipolle bianche ( circa 1) 120 g 
Sedano coste 2 
Carote (circa 1) 110 g 
Prezzemolo 1 ciuffo 
Timo 1 rametto 
Alloro 3 foglie 
Chiodi di garofano 3 
Pepe nero in grani 4 
Sale grosso 15 g 
Acqua 4 l

PASSO PASSO
-Preparare la cipolla (coi chiodi di garofano) e realizzare il mazzetto aromatico (timo, prezzemolo, alloro);
-Preparare carota e sedano;
-Preparare l'acqua aggiungendo le verdure preparate precedentemente e portare al bollore;
-legare l'arrosto e aggiungerlo all'acqua;
-Eliminare le impurtà col mestolo forato;
-Controllare la cottura della carne con un forchettone;
-Scolare il bollito con un mestolo forato e sgocciolarlo;
-Tagliarlo a fette di 1cm circa.

PREPARAZIONE

Per preparare il bollito per prima cosa mondate la cipolla, steccatela infilzando i chiodi di garofano nella sua polpa. Realizzate un mazzetto aromatico con timo, prezzemolo e alloro, quindi legatelo con uno spago da cucina.
Pelate la carota, lavate e spuntate il sedano. Le verdure sono pronte, versate l’acqua in un tegame largo e dal bordo alto, immergete la carota, la cipolla, il sedano e il mazzetto aromatico. Aggiungete il sale 10 e portate al bollore. 

Intanto legate il pezzo di carne con uno spago da cucina, così che mantenga la forma in cottura. Per realizzare la legatura consigliamo di consultare la nostra scheda “Come legare l’arrosto”.
Una volta che l’acqua avrà raggiunto il bollore aggiungete la carne. Dopo qualche minuto di cottura, sulla superficie dell’acqua cominceranno ad affiorare le impurità sotto forma di schiuma: sono le proteine della carne coagulate che dovrete eliminare per mezzo di un mestolo forato (schiumarola); dopo avere eliminato tutte le impurità aggiungete i grani di pepe (che, se aggiunti in precedenza, rischiereste di eliminare con il mestolo) e abbassate il fuoco al minimo.

Il bollore deve durare circa 3 ore ed essere leggerissimo poiché se fosse violento rovinerebbe la carne sfilacciandola e rendendola stopposa; consigliamo di controllare il livello di cottura infilzando la carne con un forchettone così da controllare la consistenza. Quando il bollito sarà cotto a puntino, scolatelo con un mestolo forato, fatelo sgocciolare e poggiatelo su di un tagliere, quindi eliminate la legatura (se l’avete fatta) e tagliatelo a fette di circa 1 cm di spessore utilizzando un coltello dalla lama liscia e lunga. Disponete le fette di carne su di un piatto da portata e servitelo con verdure lesse e se gradite della mostarda.

