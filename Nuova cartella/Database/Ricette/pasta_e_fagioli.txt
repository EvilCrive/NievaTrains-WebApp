748 CALORIE PER PORZIONE

Difficoltà: Molto facile
Preparazione: 15 min
Cottura: 110 min
Dosi per: 4 persone
Costo: Basso 

PRESENTAZIONE

La ricetta della pasta e fagioli è un classico della cucina italiana, un primo piatto dal sapore inconfondibile che affonda le radici nella tradizione rurale. Nella sua versione più rustica viene insaporita con le cotiche di maiale, come nella pasta e fagioli alla napoletana, mentre in altre varianti i legumi vengono abbinati a molluschi che conferiscono alla pietanza un intenso sapore di mare, come nei cicatielli con cozze e fagioli. Un piatto povero ed economico, quindi, ma sempre estremamente gustoso e genuino. Proprio come la nostra versione della pasta e fagioli! Abbastanza densa da "reggere il cucchiaio in piedi" e ricca di aromi, con l'immancabile nota sapida data dall’aggiunta del lardo e del prosciutto crudo. Assaggiate la nostra pasta e fagioli e vedrete che non la lascerete più!

INGREDIENTI

Ditaloni Rigati 320 g 
Fagioli borlotti secchi 200 g 
Passata di pomodoro 250 g 
Lardo 80 g 
Prosciutto crudo 80 g 
Cipolle 30 g 
Sedano 30 g 
Carote 30 g 
Aglio 1 spicchio 
Rosmarino 3 rametti 
Alloro 2 foglie 
Olio extravergine d'oliva 10 g 
Pepe nero q.b. 
Sale fino q.b. 

PASSO PASSO
- Lasciate i fagioli in ammollo per una notte;
- Fateli bollire per 80 minuti in acqua con due foglie d'alloro;
- Fate soffriggere olio, aglio e le verdure tritate in una padella;
- Unite il prosciutto e il lardo tagliati a fettine;
- Unite i fagioli prima e la passata di pomodoro poi;
- Prendete una parte del composto e frullatela;
- Aggiungete la pasta alla padella e dell'acqua di cottura dei fagioli;
- Quando la pasta è al dente aggiungete i fagioli frullati e il rosmarino;
- Spoleverate con del pepe.



PREPARAZIONE

Per preparare la pasta e fagioli, per prima cosa lasciate i fagioli secchi in ammollo per tutta la notte. Il giorno dopo risciacquateli, trasferiteli in una pentola, copriteli con abbondante acqua fredda, aggiungete 2 foglie di alloro e lessateli per circa 80 minuti.
Nel frattempo preparate gli altri ingredienti per la ricetta: mondate e tritate finemente la cipolla, il sedano e la carota, poi tagliate il prosciutto e il lardo a listarelle 
Scaldate l’olio in una casseruola, aggiungete uno spicchio d’aglio sbucciato e le verdure tritate; lasciate soffriggere per circa 5 minuti, poi unite le striscioline di prosciutto e di lardo e cuocete ancora per un paio di minuti. Prelevate i fagioli con una schiumarola e aggiungeteli al soffritto poi unite un mestolo della loro acqua di cottura: conservate il resto dell’acqua di cottura perché vi servirà in seguito. Ora versate all’interno della pentola anche la passata di pomodoro, salate con moderazione, pepate e fate cuocere per 20 minuti a fiamma moderata, dopodiché potrete aggiungere la pasta. Prima di aggiungere la pasta, prelevate due mestoli dal composto e versateli in un contenitore, poi frullateli con un frullatore a immersione e tenete da parte la crema ottenuta.
Aggiungete i ditaloni rigati direttamente nella pentola, coprite con l’acqua di cottura dei fagioli e portate la pasta a cottura mescolando di tanto in tanto, sempre a fiamma moderata. Quando la pasta sarà al dente, aggiungete il composto frullato in precedenza e il rosmarino tritato, poi spegnete il fuoco, coprite con il coperchio e lasciate riposare per 3 minuti. Un’ultima spolverata di pepe nero e la vostra pasta e fagioli è pronta per essere servita!