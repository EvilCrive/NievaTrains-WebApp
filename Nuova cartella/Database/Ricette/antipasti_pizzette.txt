137 CALORIE PER PORZIONE

	Difficoltà: Media
	Preparazione: 25 min
	Cottura: 15 min
	Dosi per: 24 pezzi
	Costo: Basso

----------------------------------------------------------------------------------------------------------------------

PRESENTAZIONE

Una ricetta versatile, per chi ama mettere le mani in pasta... perfetta come merenda da portare a scuola o come aperitivo rustico: l'impasto per pizza trasformato in pizzette rosse! Morbide e saporite, condite con pomodoro, origano e mozzarella; sarà una soddisfazione prepararle e un piacere gustarle ancora calde, tiepide o leggermente riscaldate! Scoprite come è semplice prepararle e mentre l'impasto delle vostre pizzette rosse sarà in lievitazione, pensate a come arricchirle o diversificare il condimento: sarà divertente realizzarle e un piacere assaggiarle tutte! E se avete amato questa ricetta perchè non provare anche le pizzelle fritte o le lingue di pizza?  

---------------------------------------------------------------------------------------------------------------------

INGREDIENTI

Ingredienti per 24 pizzette rosse
Acqua a temperatura ambiente 250 g 
Farina 00 500 g 
Lievito di birra fresco 10 g 
Zucchero 12 g 
Olio extravergine d'oliva + q.b. per la ciotola 60 g 
Sale fino 15 g 

Per il condimento
Passata di pomodoro 350 g 
Mozzarella 250 g 
Sale fino 1 cucchiaino 
Pepe nero q.b. 
Olio extravergine d'oliva 2 cucchiai 
Origano 2 cucchiai 

----------------------------------------------------------------------------------------------------------------------

PASSO PASSO
- Preparare l'impasto (farina, lievito, acqua, zucchero, sale, olio), mescolare e formare una sfera;
- Lasciare riposare l'impasto in un luogo adeguato;
- Preparare una ciotola col pomodoro per il condimento;
- Spolverare di farina l'impasto e stenderlo;
- Dopo aver oliato la leccarda, coppare l'impasto fino ad ottenere 24 pizzette;
- Condire le pizzette con pomodoro, mozzarella e olio;
- Infornare.
----------------------------------------------------------------------------------------------------------------------

PREPARAZIONE

Per preparare le pizzette rosse come prima cosa versate la farina in una ciotola, insieme al lievito. Aggiungete poi l'acqua e mescolate con un mestolo di legno.
Unite poi lo zucchero, il sale e l'olio. Mescolate per incorporare gli ingredienti, quindi trasferite su un piano di lavoro e impastate energicamente fino a quando non risulterà liscio. 
Formate una sfera con l'impasto lavorato, oliate una ciotola ampia e trasferite l'impasto, coprite con pellicola trasparente e fate lievitare per circa 3 ore a temperatura ambiente, lontano da correnti d'aria o in forno spento con luce accesa. Terminate le ore di lievitazione ecco come risulterà il vostro impasto: avrà triplicato il suo volume.

Nel frattempo occupatevi del condimento delle pizzette: in una ciotola versate il pomodoro, condite con sale, pepe, origano e olio. Mescolate tutto con un cucchiaio e tenete da parte fino a quando dovrete utilizzarlo.

Trasferire su una spianatoia l’impasto lievitato e spolverizzate con pochissima farina; stendete con il matterello fino ad ottenere un rettangolo di circa 4 mm di spessore (17-18).

Oliate accuratamente la leccarda dove farete cuocere le pizzette. Coppate l’impasto con una coppapasta da 7,5 cm di diametro. Prelevate l'impasto in esubero, date forma sferican e fatelo riposare coperto per circa 10 minuti. Potete quindi impastare nuovamente l'esubero: otterrete in tutto 24 pizzette! Prelevatele una ad una con un tarocco e iniziate a posizionarle sulla teglia oleata.
Una volta sistemate, formate una conchetta al centro, lasciando circa 0,5 cm di bordo. Tagliate la mozzarella a dadini e condite al centro con il pomodoro e la mozzarella a dadini; irrorate con un filo d’olio e un pizzico di origano a piacere. 

Infornate le pizzette in forno statico preriscaldato a 200°: i primi 10 minuti cuocete posizionando la teglia alla base del forno; mentre i restanti 5 minuti sul ripiano più alto. Una volta cotte, sfornate le vostre pizzette rosse e servitele calde!
