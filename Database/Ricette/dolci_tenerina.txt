395 CALORIE PER PORZIONE

Difficoltà: Facile
Preparazione: 20 min
Cottura: 35 min
Dosi per: 8 persone
Costo: Medio 

PRESENTAZIONE

La torta tenerina è un dolce tipico della città di Ferrara, che grazie alla sua golosità ha conquistato tutto il paese... nessuno infatti riesce a resistere ad una fetta di questo fantastico dolce! Sarà merito della fragrante crosticina esterna o della sua consistenza fondente che si scioglie in bocca ad ogni assaggio? Noi ci siamo innamorati di entrambi, ma una cosa è certa: il suo intenso sapore di cioccolato mette d'accordo tutti! La torta tenerina è una torta con pochi ingredienti, senza lievito che ha la particolarità di rimanere bassa e umida all'interno, proprio come il nome suggerisce: nel dialetto ferrarese veniva chiamata anche "Torta Taclenta", che in italiano significa appiccicosa. Un dessert semplice da realizzare, dal successo garantito perfetto anche per festeggiare i papà e per esaltare tutto il suo sapore provate a servirlo insieme ad una delicata crema al mascarpone, sentirete che bontà.. perfetta per ogni occasione e per la festa del papà! 

INGREDIENTI


Ingredienti per uno stampo da 23 cm di diametro
    Cioccolato fondente 200 g 
    Burro 100 g 
    Uova medie 4 
    Zucchero 150 g 
    Farina 00 50 g 

per spolverizzare
    Zucchero a velo q.b. 

PASSO PASSO
- Sciogliete a bagnomaria il cioccolato;
- Aggiungete il burro e mescolate;
- Separate i tuorli dagli albumi e montate questi ultimi con metà dello zucchero;
- Unite lo zucchero restante ai tuorli;
- Unite il cioccolato e burro tiepidi poi gli albumi e infine la farina;
- Burrate e infarinate uno stampo a cerniera e versate il composto;
- Cuocere in forno preriscaldato a 180° per 30-35 minuti.

PREPARAZIONE

Per preparare la torta tenerina iniziate a tritare finemente il cioccolato, poi trasferitelo in una bastardella posta in un tegame con acqua (possibilmente l'acqua non dovrebbe venire a contatto con il fondo della bastardella o pentolino in cui avete versato il cioccolato) e scioglietelo a bagnomaria, mescolando di continuo. Solo quando il cioccolato sarà già sciolto, ma non eccessivamente caldo unite il burro a pezzetti e lasciate sciogliere anche questo continuando a mescolare. Poiché l’esatta temperatura di fusione del cioccolato è intorno ai 50°, il burro va aggiunto solo quando il cioccolato è sciolto, facendo in modo che non superi il suo punto di fusione (che è di circa 32°), ed evitando quindi che si separi. Lasciate intiepidire il composto di cioccolato e burro, mescolandolo di tanto in tanto, e nel frattempo separate i tuorli dagli albumi in due ciotole differenti e capienti. A questo punto aggiungete a questi ultimi metà dello zucchero e montateli fino ad ottenere un composto fermo e spumoso.
Tenete da parte gli albumi montati a neve e versate nei tuorli la parte restante di zucchero, poi montate il tutto a velocità moderata fino ad ottenere un composto chiaro e spumoso. A questo punto con le fruste ancora in azione versate a filo il composto di cioccolato e burro ormai tiepido e continuate a sbattere fino a che non otterrete un composto uniforme. Aggiungete a questo punto gli albumi montati a neve in più riprese: aggiungete inizialmente circa 1/3 degli albumi 11 mescolando con una spatola o con una frusta.
Incorporate poi gli albumi restanti questa volta mescolando delicatamente dal basso verso l'alto. Unite la farina a pioggia e mescolate sempre con una spatola facendo dei movimenti delicati dal basso verso l'alto fino ad ottenere un composto liscio ed uniforme. A questo punto imburrate e infarinate uno stampo a cerniera da 23 cm (così sarà più facile sformare la torta tenerina) e versate al suo interno l'impasto appena preparato. Cuocete in forno statico preriscaldato a 180° per 30-35 minuti (si sconsiglia l'utilizzo del forno ventilato che potrebbe cuocere troppo l'esterno della torta e troppo poco la parte interna).
Una volta sfornata lasciate intiepidire la vostra torta tenerina prima di sformarla e di cospargerla di zucchero a velo.
