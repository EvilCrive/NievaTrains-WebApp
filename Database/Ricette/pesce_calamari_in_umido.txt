280 CALORIE PER PORZIONE

Difficoltà: Media
Preparazione: 30 min
Cottura: 40 min
Dosi per: 4 persone 

PRESENTAZIONE

I calamari in umido sono un secondo piatto della tradizione casalinga, un modo semplice ma gustoso di assaporare al meglio questi teneri molluschi. Con questa ricetta proponiamo una versione in “rosso” con un vellutato sugo di pomodori pelati che avvolge con gusto le morbide striscioline di calamari. Immancabile il tocco profumato del prezzemolo, l’erba aromatica che ha un legame indissolubile con i piatti dal sapore di mare. Per chi ama il pesce in tutte le sue forme, i calamari in umido sono una preparazione perfetta da concedersi anche quando non si ha molto tempo da dedicare alla cucina, a differenza dei moscardini in umido che invece richiedono una cottura più lunga. Non vi resta quindi che iniziare ad affettare una croccante pagnotta: qui la scarpetta è d’obbligo!

INGREDIENTI

Ingredienti per i calamari
    Calamari 1 kg 
    Aglio 1 spicchio 
    Vino bianco 70 g 
    Olio extravergine d'oliva 30 g 

per il sugo
    Pomodori pelati 800 g 
    Olio extravergine d'oliva 20 g 
    Aglio 1 spicchio 
    Sale fino q.b. 
    Pepe nero q.b. 
    Prezzemolo q.b. 

PASSO PASSO
- Scaldate in un tegame olio e aglio e unite i pomodori pelati;
- Lavate e pulite i calamari;
- Scaldate un pentolino con olio e aglio;
- Saltate i calamari a fuoco vivo per circa 2 minuti;
- Sfumate con vino bianco e togliete l'aglio;
- Versate il tutto nel sugo di pomodoro;
- Salate, pepate e cuocete a fuoco basso per 10 minuti;
- Condire con prezzemolo;

PREPARAZIONE

Per preparate i calamari in umido iniziate dal sugo. In un tegame capiente, versate l’olio e l’aglio, lasciate insaporire l’olio per un paio di minuti circa a fuoco basso. Versate i pomodori pelati in una ciotola e schiacciateli leggermente con una forchetta, quindi quando l'olio sarà ben caldo versate i pomodori pelati. Lasciate cuocere a fuoco lento per almeno 30 minuti, mescolando ogni tanto. Se dovesse asciugarsi troppo in cottura, potete allungare con poca acqua. A cottura ultimata il sugo si sarà addensato, eliminate con una pinza da cucina lo spicchio di aglio e tenete da parte.
Occupatevi poi della pulizia dei calamari: sciacquateli sotto l’acqua corrente, poi con le mani estraete la testa dal mantello. Proseguite con l’estrazione della penna di cartilagine trasparente che si trova nel mantello.
Lavate di nuovo i calamari accuratamente ed aiutatevi con le mani per estrarre le interiora. Ora eliminate la pelle esterna: praticate un’incisione con un coltellino sulla parte finale del mantello, quel tanto che basta per prendere un lembo della pelle, e tirate via completamente il rivestimento. Per finire rimuovete le pinne. Separate la testa dai tentacoli incidendo con un coltellino poco sotto gli occhi. Prendete i tentacoli ed eliminate il dente centrale. Ora aprite il mantello a libro con un coltello incidetene la parte finale e tagliate mantello e pinne in listarelle di circa mezzo centimetro. Lasciate interi i tentacoli. Scolare i calamari in un colino, intanto scaldate l’olio di oliva in una padella con lo spicchio di aglio sbucciato intero, poi versate i calamari puliti e scolati, fate saltare a fiamma viva per 2-3 minuti: si arricceranno. Sfumate con il vino bianco e lasciate evaporare.
Eliminate l’aglio con una pinza da cucina e versate i calamari con tutto il condimento nel sugo di pomodoro. Salate, pepate e lasciate cuocere con un coperchio a fuoco basso per circa 10 minuti. A cottura ultimata, spegnete il fuoco, tritate il prezzemolo fresco finemente e aggiungetelo ai calamari. I vostri calamari in umido sono pronti per essere portata in tavola ben caldi!