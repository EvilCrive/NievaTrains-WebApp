490 CALORIE PER PORZIONE

    Difficoltà: Media
    Preparazione: 15 min
    Cottura: 45 min
    Dosi per: 2 persone
    Costo: Medio
------------------------------------------------------------

PRESENTAZIONE

Il branzino (o spigola) al forno è un piatto molto apprezzato dai buoni intenditori di pesce, che ne riconoscono l’ottima carne bianca, pregiata e profumata, esaltata in questa ricetta, dalla cottura al forno insaporita da verdure e aromi, e ultimata con una spruzzata di buon vino bianco.

Il branzino al forno è un'idea magnifica per una cena estiva!
------------------------------------------------------------------------


INGREDIENTI

    Branzino (spigola) 800 g 
    Cipolle media 1 
    Carote 1 
    Sedano 1 costa 
    Salvia 2 foglie 
    Basilico 4 foglie 
    Prezzemolo da tritare 2 cucchiai 
    Olio extravergine d'oliva 6 cucchiai 
    Aglio 1 spicchio 
    Alloro 2 foglie 
    Pepe nero q.b. 
    Vino bianco q.b. 
    Pomodorini ciliegino 250 g 

----------------------------------------------------------------------

PASSO PASSO

- Pulite il branzino
- Imbottite il ventre con salvia, alloro, aglio e sale;
- Tagliate a quarti i pomodorini;
- Tritate carota, sedano e cipolla e cuocete a fuoco basso in una padella con olio;
- Aggiungete pomodorini, prezzemolo, basilico, sale e pepe;
- Versate il condimento in una teglia e adagiateci il branzino;
- Cuocere per 45 minuti a 180 gradi.

-----------------------------------------------------------------------

PREPARAZIONE

Per preparare il branzino al forno iniziate pulendo il branzino: tagliategli le pinne, squamatelo ed eliminate le interiora, per vedere come fare cliccate qui.
Sciacquate poi il branzino sotto l’acqua corrente e introducete  nel suo ventre due foglie di salvia, l'alloro, lo spicchio di aglio e una presa di sale. Lavate i pomodorini e tagliateli a quarti; lavate, mondate e tritate la carota, il sedano e la cipolla. Accendete il forno a 180°. Ponete il trito di verdure in una padella con l’olio e fatelo appassire a fuoco lento, poi aggiungete il prezzemolo e i pomodorini e fate cuocere il tutto per almeno 5 minuti a fuoco basso. Aggiungete il basilico spezzato grossolanamente con le mani, aggiustate di sale e pepate e versate il condimento su una teglia da forno abbastanza capiente da contenere il branzino, ponetevi il branzino e irroratelo con dell'olio di oliva.
Infornatelo e fatelo cuocere per 45/50 minuti, (il tempo di cottura varierà a seconda del peso e dello spessore del branzino) spruzzandolo quando serve con un po' di vino bianco. A cottura ultimata estraete il pesce dal forno, sfilettatelo e disponetelo su di un piatto da portata irrorandolo col suo fondo di cottura.