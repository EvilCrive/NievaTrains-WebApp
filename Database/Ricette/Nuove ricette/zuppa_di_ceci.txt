356 CALORIE PER PORZIONE

Difficoltà: Facile
Preparazione: 10 min
Cottura: 120 min
Dosi per: 4 persone
Costo: Basso 

PRESENTAZIONE

C’è chi alle zuppe proprio non sa dire di no. Hanno il potere di scaldare le mani, il corpo e, non per ultimo, il cuore. Ognuno ha la sua preferita a partire da quella del contadino, probabilmente il classico dei classici, fino a quelle miste di legumi e cereali. Ma tra tutte quelle di terra (si perché esistono anche le zuppe di mare, come quella di cozze) ce n’è una che è sopra tutte: la zuppa di ceci. Probabilmente la più semplice, la più umile ma soprattutto la più buona. Qualcuno dice addirittura che chi cerca le coccole in realtà vuole i ceci. Quindi definire la zuppa di ceci un piatto amarcord è assolutamente corretto, siete d’accordo? Ecco la nostra ricetta, fateci sapere se anche a voi ha scaldato il cuore.

INGREDIENTI

    Ceci secchi 300 g 
    Carote 1 
    Sedano 1 costa 
    Cipolle bianche ½ 
    Porri 1 
    Olio extravergine d'oliva 3 cucchiai 
    Rosmarino 2 rametti 
    Sale fino q.b. 
    Pepe nero q.b. 
    Alloro 2 foglie 
    Brodo vegetale 1,5 l 
    Passata di pomodoro 60 g 

PASSO PASSO
- Mettete i ceci in ammollo per almeno 12 ore;
- Preparate e scaldate il brodo vegetale;
- Preparate un soffritto con olio, porro, sedano, cipolla e carota;
- Unite del brodo al soffritto e poi anche i ceci;
- Unite alloro e rosmarino e coprite i ceci con il brodo;
- Aggiungete la passata di pomodoro;
- Cuocete a fuoco dolce per due ore o due ore e mezza.

PREPARAZIONE

Per preparare la zuppa di ceci cominciate mettendo questi ultimi in ammollo. Versateli in una ciotola capiente, coprite d’acqua e lasciate reidratare per almeno 12 ore. Trascorso il tempo mettete sul fuoco una pentola con il brodo vegetale per scaldarlo. Intanto scolate e sciacquate i ceci. Prima di passare alla cottura pulite il porro: eliminate le due estremità
poi incidete verticalmente ed eliminate le prime due foglie, quindi tagliate a rondelle sottili. Spuntate anche il sedano e con il pelapatate eliminate la parte più esterna e fibrosa.
Poi tritatelo finemente. Proseguite mondando e tritando anche cipolla e carota.
Spostatevi ai fornelli e versate l’olio in una casseruola, lasciatelo scaldare e poi aggiungete il trito di sedano, carota e cipolla e il porro. Per aiutare le verdure a stufarsi meglio, aggiungete un mestolino di brodo caldo e continuate la cottura per una decina di minuti. A questo punto versate i ceci lasciandoli rosolare per qualche minuto.
Poi unite alloro e rosmarino legati con lo spago da cucina. Coprite i ceci con il brodo vegetale caldo e infine unite la passata di pomodoro.
Mescolate e coprite con il coperchio. Lasciate cuocere a fuoco dolce per circa 2 ore o 2 ore e mezza aggiungendo brodo al bisogno. A fine cottura eliminate il mazzetto odoroso e regolate di sale e di pepe prima di servire. Ecco pronta la vostra zuppa di ceci, accompagnate con dei crostini, se preferite, e buon appetito.