654 CALORIE PER PORZIONE

Difficoltà: Molto facile
Preparazione: 10 min
Cottura: 20 min
Dosi per: 4 persone
Costo: Medio 

PRESENTAZIONE

A volte bastano poche mosse per trasformare un semplice ingrediente in un piatto di grande effetto… e il salmone croccante ne è la dimostrazione! Non dovrete fare altro che procurarvi dei filetti di pesce fresco di buona qualità, insaporirli con una fragrante panure al profumo di erbe aromatiche e infornare: il salmone croccante risulterà cotto alla perfezione e dorato al punto giusto. Accompagnato con un leggero contorno di stagione come possono essere gli agretti o la cicoria, potrete portare in tavola nel giro di mezz’ora un secondo di mare da leccarsi i baffi!

INGREDIENTI

     Filetto di salmone (4 da 250 g l'uno) 1 kg 
    Pane 100 g 
    Prezzemolo 1 ciuffo 
    Aneto 1 ciuffo 
    Timo 4 rametti 
    Rosmarino 2 rametti 
    Scorza di limone 1 
    Olio extravergine d'oliva 50 g 
    Pepe bianco in grani 1 cucchiaino 
    Sale fino 1 cucchiaino 

PASO PASSO
- Frullate il pane con il mixer, aggiungete aneto, timo, rosmarino e prezzemolo;
- Versate l'olio, aggiungete la scorza di limone e il pepe bianco e frullate;
- Pulite il salmone;
- Ricoprite i filetti di salmone con la panatura;
- Cuocete in forno ventilato a 190° per circa venti minuti.

PREPARAZIONE

Per realizzare il salmone croccante, per prima cosa preparate la panatura: tagliate il pane a pezzi e mettetelo in un mixer, poi aggiungete l’aneto, il timo sfogliato, gli aghi di rosmarino e il prezzemolo. Versate anche l’olio poi unite la scorza di limone e il pepe bianco. Frullate fino a ottenere una consistenza grossolana.
Ora occupatevi dei filetti di salmone: eliminate la pelle con un coltello dalla lama sottile e rimuovete le lische aiutandovi con una pinza da cucina, poi trasferite i filetti su una leccarda foderata con carta forno e ricopriteli con la panatura, facendola aderire bene con le mani.
Dopo aver ricoperto i filetti in modo omogeneo, cuocete in forno ventilato preriscaldato a 190° per circa 20 minuti. Trascorso il tempo di cottura, sfornate e servite il vostro salmone croccante ben caldo!