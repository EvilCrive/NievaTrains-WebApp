393 CALORIE PER PORZIONE

Difficoltà: Facile
Preparazione: 15 min
Cottura: 30 min
Dosi per: 6 persone
Costo: Medio 

INGREDIENTI

    Manzo macinato 400 g 
    Salsiccia 200 g 
    Aglio 1 spicchio 
    Pane raffermo 100 g 
    Pecorino da grattugiare 40 g 
    Uova 2 
    Prezzemolo 1 ciuffo 
    Grana Padano DOP 60 g 
    Sale fino q.b. 
    Pepe nero q.b. 
    Olio extravergine d'oliva 2 cucchiai 

PRESENTAZIONE

Le polpette al forno sono un secondo piatto gustoso e velocissimo da preparare: succulenti bocconcini di carne arricchiti con formaggio, uova e prezzemolo.
Le polpette al forno, con il loro sapore ricco e deciso, piaceranno davvero a tutti. Accompagnatele con un purè di patate o con una bella insalata mista!

PASSO PASSO
- Ponete il macinato e la salsiccia in una ciotola;
- Aggiungete la mollica tritata, formaggio grattuggiato, prezzemolo e aglio tritati;
- Aggiungete uova, sale e pepe e mescolate;
- Lasciate riposare in frigo per almeno mezz'ora;
- Formate delle polpette con le mani;
- Oliate una pirofila e infornate

PREPARAZIONE
Per preparare le polpette al forno iniziate ponendo in una ciotola capiente la carne di manzo macinata e la salsiccia a pezzetti, aggiungete quindi la mollica di pane raffermo tritata finemente, i due formaggi grattugiati e il prezzemolo e l'aglio  tritati. In ultimo aggiungete le uova, aggiustate di sale e pepate a piacere. Mescolate bene il composto con un cucchiaio di legno, affinchè tutti gli ingredienti siano ben amalgamati.
Coprite con la pellicola trasparente e lasciate riposare in frigorifero per almeno mezz’ora. Trascorso questo tempo formate con le mani delle polpette leggermente schiacciate della dimensione che preferite. Oliate leggermente una pirofila da forno e posatevi le polpette. Aggiungete un filo d’olio e infornate a forno statico preriscaldato 180°C per circa 40 minuti (il tempo di cottura dipenderà dalla dimensione delle polpette!), fino a che saranno ben dorate in superficie. Servite le polpette al forno calde!

