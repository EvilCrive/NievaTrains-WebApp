205 CALORIE PER PORZIONE

    Difficoltà: Facile
    Preparazione: 15 min
    Cottura: 30 min
    Dosi per: 4 persone
    Costo: Molto basso

--------------------------------------------------------------

PRESENTAZIONE
Vellutata di zucca

C’era una volta un’umile zucca. Veniva da un orto di campagna, ma sognava di diventare elegante e dalla grazia parigina, come Audrey Hepburn nei panni di Sabrina… con l’aiuto dei suoi amici porri, di un pizzico di noce moscata e di un po’ di panna, la sua trasformazione fu vistosa… e deliziosa. Ma doveva ancora affinarsi un po’ e così passò al setaccio, da cui uscì trasformata. Dalla zucca un po’ goffa che era, era diventata una perfetta vellutata… ma sotto sotto è sempre lei, la nostra zucca di sempre: nonostante la panna non si è montata la testa. Quanto ci piacciono le storie a lieto fine in cucina! E siamo certi che la nostra vellutata di zucca conquisterà anche voi: delicata e confortante, con il suo profumo autunnale e la sua consistenza inconfondibile. Un primo piatto perfetto per scaldare cuori e palati nelle sere più fredde, ma grazie alla sua allure elegante e tutta francese è ideale anche per le cene più sofisticate e le occasioni più speciali. L'importante, secondo noi, è accompagnarla con dei crostini magari preparandoli con l'impasto di una pizza senza glutine, così risulteranno croccanti e perfetti per tutti! Con qualche piccolo accorgimento potrebbe trasformarsi anche in un primo piatto a tema per la vostra cena di Halloween!

-----------------------------------------------------------------------------


INGREDIENTI

Ingredienti per la velluata di zucca
    Brodo vegetale 800 g 
    Sale fino q.b. 
    Pepe nero q.b. 
    Noce moscata 1 pizzico 
    Porri 130 g 
    Zucca pulita 1 kg 
    Panna fresca liquida 100 g 
    Olio extravergine d'oliva 40 g 
---------------------------------------------------------------------------

PREPARAZIONE

Per preparare la vellutata di zucca, cominciate pulendo il porro e tagliandolo a rondelle. Scaldate l’olio in una casseruola capiente, quindi unitevi il porro e fatelo soffriggere per qualche minuto, a fuoco non troppo basso, facendo attenzione che non si bruci ma facendolo tuttavia rosolare bene: questo soffritto conferirà un buon retrogusto arrostito alla vellutata. Se necessario, sfumate con poco brodo vegetale.
Intanto pulite la zucca e tagliatela a cubetti. Aggiungetela nella casseruola e fatela insaporire qualche minuto, quindi aggiungete il brodo vegetale caldo in modo che le verdure ne risultino coperte, e portate a cottura mescolando spesso. Dopo 25-30 minuti la zucca dovrebbe risultare molto morbida e quasi sfatta: insaporite con la noce moscata e regolate di sale e di pepe a piacere. Unite quindi la panna, tenendone da parte una parte per la guarnizione finale dei piatti, e frullate accuratamente con il mixer a immersione.
Avrete ottenuto una crema piuttosto liscia, ma per renderla vellutata come da manuale dovete setacciarla passandola attraverso un colino a maglie strette. Distribuitela infine nei piatti, guarnite con la restante panna e gustate la vostra vellutata di zucca ben calda!