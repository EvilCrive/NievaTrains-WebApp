544 CALORIE PER PORZIONE

    Difficoltà: Facile
    Preparazione: 40 min
    Dosi per: 8 persone
    Costo: Medio
    Nota + 2 ore per il riposo in frigorifero

--------------------------------------------------------------------

PRESENTAZIONE
Tiramisù

Anticamente le nonne usavano preparare una colazione che oggi potremmo definire povera, ma che all’epoca era davvero ricchissima! Ancora oggi la ricetta è immutata, basta rompere in un bicchiere un uovo freschissimo e sbatterlo con dello zucchero e a piacere aggiungere caffè o latte caldo, per i più piccoli, e marsala o anice per i più grandicelli. Ed è proprio da questa portentosa crema che nasce la crema al mascarpone base del tiramisù. Il dolce italiano per eccellenza, quello più famoso e amato, ma soprattutto che ha dato vita a tantissime altre versioni!
Sebbene le origini di questo famoso dessert non siano chiare, perché contese tra le regioni del Veneto, Friuli Venezia Giulia, Piemonte e Toscana, resta comunque un caposaldo della cucina italiana preparato indistintamente da Nord a Sud.
Purtroppo non abbiamo scoperto chi l’ha inventato ma sicuramente sappiamo come farvi preparare uno dei più buoni tiramisù che abbiate mai preparato. Perciò ecco la ricetta: preparatelo anche voi e fateci sapere!

--------------------------------------------------------------


INGREDIENTI

    Savoiardi 300 g 
    Uova freschissime (circa 4 medie) 220 g 
    Mascarpone 500 g 
    Zucchero 100 g 
    Caffè della moka già pronto (e zuccherato a piacere) 300 g 
    Cacao amaro in polvere per la superficie q.b. 

-----------------------------------------------------

PASSO PASSO

- Separate gli albumi dai tuorli;
- Montate i tuorli con le fruste elettriche versando metà zucchero;
- Aggiungete un po' alla volta il mascarpone;
- Montate a neve gli albumi con il restante zucchero;
- Incorporate delicatamente gli albumi ai tuorli;
- Distribuite il primo strato di crema sulla pirofila;
- Inzuppate i savoiardi nel caffe zuccherato;
- Aggiungete i savoiardi alla pirofila;
- Continuate ad alternare crema e savoiardi fino all'ultimo strato di crema;
- Spolverate con del cacao amaro e lasciate in frigo per due ore;

------------------------------------------------------------

PREPARAZIONE

Per preparare il tiramisù cominciate dalle uova (freschissime): quindi separate accuratamente gli albumi dai tuorli, ricordando che per montare bene gli albumi non dovranno presentare alcuna traccia di tuorlo. Poi montate i tuorli con le fruste elettriche, versando solo metà dose di zucchero. Non appena il composto sarà diventato chiaro e spumoso, e con le fruste ancora in funzione, potrete aggiungere il mascarpone, poco alla volta. Incorporato tutto il formaggio avrete ottenuto una crema densa e compatta; tenetela da parte. Pulite molto bene le fruste e passate a montare gli albumi versando il restante zucchero un po’ alla volta.
Dovrete montarli a neve ben ferma; otterrete questo risultato quando rovesciando la ciotola la massa non si muoverà. Prendete una cucchiaiata di albumi e versatela nella ciotola con i tuorli e lo zucchero e mescolate energicamente con una spatola, così stempererete il composto. Dopodiché procedete ad aggiungere la restante parte di albumi, poco alla alla volta mescolando molto delicatamente dal basso verso l'alto.
Una volta pronto, distribuite una generosa cucchiaiata di crema sul fondo di una pirofila da 30x20cm e distribuite per bene. Poi inzuppate per pochi istanti i savoiardi nel caffè freddo già zuccherato a vostro piacimento (noi abbiamo aggiunto solo 1 cucchiaino di zucchero), prima da un lato e poi dall’altro. Man mano distribuite i savoiardi imbevuti sulla crema, tutti in un verso, così da ottenere un primo strato sul quale andrete a distribuire una parte della crema al mascarpone.
Anche in questo caso dovrete livellarla accuratamente così da avere una superficie liscia. E continuate a distribuire i savoiardi imbevuti nel caffè, poi realizzate un altro strato di crema. Livellate la superficie e spolverizzatela con del cacao amaro in polvere e lasciate rassodare in frigorifero per un paio d’ore. Il vostro tiramisù è pronto per essere gustato!
