488 CALORIE PER PORZIONE

Difficoltà: Facile
Preparazione: 20 min
Cottura: 50 min
Dosi per: 4 persone
Costo: Basso 

PRESENTAZIONE

Il risotto ai funghi è un primo piatto intramontabile. C'è chi preferisce il risotto con i porcini, ma questa tipologia di funghi spesso risulta difficile da reperire e a volte dato il loro gusto intenso non sempre viene apprezzato da tutti. Vi proponiamo in alternativa una versione più delicata che prevede l'utilizzo degli Champignon e dei funghi chiodini: due famiglie sicuramente più facili da trovare non solo in autunno ma anche durante il resto dell'anno! Allacciate il grembiule, prepariamo insieme questo cremoso e delizioso risotto ai funghi, mantecato a puntino!

INGREDIENTI

Riso Carnaroli 240 g 
Funghi chiodini 200 g 
Funghi champignon 200 g 
Cipolle ½ 
Burro 80 g 
Parmigiano Reggiano DOP 60 g 
Sale fino q.b. 
Prezzemolo da tritare q.b. 
Vino bianco 50 g 
Acqua 1 l 
Pepe bianco q.b. 
Olio extravergine d'oliva q.b. 

PASSO PASSO
- Pulite e tagliate i funghi Champignon e i chiodini;
- Preparate un brodo con gli scarti dei funghi;
- Fate fondere 40 grammi di burro in un tegame;
- Unite la cipolla, i funghi e cuocete per 5 minuti;
- Aggiungete il riso e mescolate per tostarlo;
- Sfumate con vino bianco e aggiungete del brodo;
- Salate e cuocete per altri 13 minuti;
- Mantecate con altri 40 grammi di burro e con il parmigiano;
- Unite prezzemolo, pepe bianco e olio.

PREPARAZIONE

Per preparare il risotto ai funghi iniziate dalla pulizia degli Champignon. Eliminate la parte finale del gambo, poi spellateli utilizzando un coltellino, per farlo partite dalla base del cappello e tirate delicatamente la pellicina fino al centro. Poi eliminate anche i gambi e tenete gli scarti da parte che serviranno per realizzare il brodo.
Occupatevi ora anche dei funghi chiodini. Eliminate la parte finale del gambo, che risulterà troppo terrosa, e prelevate solo la parte centrale che servirà a realizzare il brodo insieme ai gambi degli Champignon, mentre per il risotto utilizzerete solo la parte superiore che dovrete ridurre a cubetti con un coltellino. A questo punto occupatevi di realizzare il brodo di funghi. Versate gli scarti in un tegame, aggiungete l'acqua e lasciateli sobollire per circa 30 minuti. Nel frattempo tagliate a cubetti anche gli le teste di Champignon e tritate finemente una mezza cipolla.
Prendete un tegame capiente che servirà per la cottura del risotto, aggiungete metà della dose di burro (40 g) e lasciatelo fondere dolcemente. Unite poi la cipolla e lasciatela imbiondire prima di aggiungere i funghi. Cuocete a fiamma medio-alta per 5 minuti, mescolando di tanto in tanto e facendo in modo che i funghi non rilascino liquidi. A questo punto aggiungete il riso  e mescolate spesso in modo da tostarlo.
Dopo qualche minuto sfumate con il vino bianco e solo quando la parte alcolica sarà completamente evaporata aggiungete un paio di mestoli di brodo, filtrandoli con un colino direttamente all'interno del tegame.
Aggiustate di sale e proseguite la cottura per circa 13 minuti bagnando di tanto in tanto con il brodo caldo filtrato, fino a che non risulterà cotto. Quindi spegnete il fuoco e occupatevi di mantecare il risotto: aggiungete prima i 40 g di burro restanti e mescolate fino a farlo sciogliere completamente; poi unite il Parmigiano e mescolate ancora.
Adesso tritate finemenente il prezzemolo; condite il riso con del pepe bianco macinato, il prezzemolo e un filo d'olio. 
Mescolate per amalgamare i sapori e regolate la densità del risotto aggiungendo altro brodo se necessario, mescolate ancora e servite il vostro risotto ai funghi ancora caldo.